---
layout: post
title: Oracle Java vizsgák
date: '2012-09-16T23:49:00.000+02:00'
author: István Viczián
tags:
- vizsga
modified_time: '2012-10-03T11:52:23.474+02:00'
blogger_id: tag:blogger.com,1999:blog-7370998606556338092.post-761129547306460114
blogger_orig_url: http://www.jtechlog.hu/2012/09/oracle-java-vizsgak.html
---

<p>Mióta letettem a 6-os Javahoz tartozó <a href="/2009/10/16/scjp.html">SCJP</a> vizsgát, elég sok minden változott, így érdemes még egyszer rátekinteni. Egyrészt az Oracle felvásárolta a Sunt, és ez a vizsgáknál is látszik, próbálja idomítani a jelenlegi Associate, Professional, Master vonalba. Az Sun Certified Java Programmer, majd későbbi nevén az Oracle Certified Professional Java SE Programmer helyét most két vizsga vette át. Egyrészt <a href="http://education.oracle.com/pls/web_prod-plq-dad/db_pages.getpage?page_id=41&p_org_id=&lang=&p_exam_id=1Z0_803">1Z0-803 - Java SE 7 Programmer I</a>, valamint a <a href="http://education.oracle.com/pls/web_prod-plq-dad/db_pages.getpage?page_id=41&p_org_id=&lang=&p_exam_id=1Z0_804">1Z0-804 - Java SE 7 Programmer II</a>. Az előbbi alap Java programozói tudást tesztel, tisztában kell lenni a Java alapjaival, valamint az objektumorientáltság alapfogalmaival. Ez kicsit több, mint a Sun Certified Java Associate, mely nem követelt meg ekkora programozói tudást, inkább egy áttekintő képet próbált adni a Java platformmal kapcsolatban, így egy kicsit a webes technológiákat, mobil programozást és az UML-t is érintette. A Java SE 7 Programmer I ezzel szemben kizárólag a Java programozási nyelvre megy rá. A Java SE 7 Programmer II már sokkal mélyebben kérdez bele az objektumorientált fogalmakba és konstrukciókba és kivételekbe, valamint új téma a generikusok, Collections Framework, String műveletek, Java I/O, Java File I/O (NIO.2), szálak, lokalizáció és nem is az Oracle lenne, ha nem került volna bele a JDBC. Ez az Oracle kommunikációja szerint komolyabb, mint az SCJP volt. A második vizsgának előfeltétele az első vizsga. Akinek SCJA vagy OCJA 5/6 vizsgája van, az sajnos semmit nem ér, újra kell tennie a Java SE 7 Programmer I vizsgát. Szerencsére az Oracle eddigi gyakorlatával szakítva nem kötelező az Oracle tanfolyamok elvégzése, csak erősen ajánlott. (Ezen tanfolyamok elérhetőek a vizsgák oldalairól.) Persze akinek már megvan az SCJP vagy az OCPJP, az se szomorkodjon, ugyanis létezik egy upgrade vizsga <a href="http://education.oracle.com/pls/web_prod-plq-dad/db_pages.getpage?page_id=41&p_org_id=&lang=&p_exam_id=1Z0_805">1Z0-805 - Upgrade to Java SE 7 Programmer</a> néven. Itt a témakörök: Java 7 nyelvi újdonságai, tervezési minták, JDBC, párhuzamos programozás új elemei, lokalizáció és a Java File I/O (NIO.2).</p>

<p>A többi dolog alapjában véve megmaradt, minden vizsgára jellemző, hogy 90 tesztkérdés, 140-150 perc, 60-77% megfelelés. Lesz könyv is <a href="http://www.amazon.com/Programmer-Study-Guide-1Z0-803-Certification/dp/0071772006">OCA/OCP Java SE 7 Programmer I & II Study Guide (Exams 1Z0-803 & 804) (Certification Press)</a>. A vizsgák ára darabja kb. 65 000 Ft, ez azonban több, mint régen, hiszen most ugyanahhoz a szinthez két vizsgát kell letenni, így ennek kétszeresével kell számolni.</p>

<p>Master szintű vizsga még nincs, arra várnunk kell, a hírek szerint fejlesztés alatt. Azonban szerencsére még bármelyik régebbi vizsgával (valamint az újból a Professional, azaz kettes szintűvel) is letehetők az alábbi Oracle Certified Expert vizsgák: Java EE 6 Enterprise JavaBeans Developer, Java EE 6 Java Persistence API Developer (e kettőről már írtam <a href="/2011/02/21/ejb-es-jpa-developer-certified-expert.html">korábban</a>), Java EE 6 Web Services Developer, Java Platform, EE 6 Web Component Developer, Java ME 1 Mobile Application Developer. Java EE 7 még sehol, valamint a 6-os sorozatból sem létezik Enterprise Architect, ahogyan az 5-öshöz volt (, feltehetőleg EE-ből ez lenne a Master szint).</p>

<p>A véleményem a vizsgáról azóta sem változott. Amíg az Oracle nem tesz valamit itthon, addig ez nem lesz elfogadott, esetleg megkövetelt vizsga. Viszont az ember kipróbálhatja önmagát, jó juttatás lehet ez a cégek részéről, és mint felvételiztető is becsülöm azt, aki időt és energiát áldozott a vizsga letételére, hiszen biztos, hogy tanult meg új dolgokat, szélesedett a látóköre, és a fogalmakat és elnevezéseket is ezentúl konzisztensen tudja használni, így könnyebb lesz vele a kommunikáció. Viszont a vizsgától még nem lesz senki jó programozó.</p>