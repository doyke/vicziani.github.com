---
layout: post
title: JUM 10
date: '2009-05-22T00:32:00.006+02:00'
author: István Viczián
tags:
- Community
modified_time: '2009-05-29T00:32:39.720+02:00'
blogger_id: tag:blogger.com,1999:blog-7370998606556338092.post-6811375835217515356
blogger_orig_url: http://www.jtechlog.hu/2009/05/jum-10.html
---

<p>Immár tizedik alkalommal került megrendezésre a <a href="http://jum.hu/?q=node/16">JUM (Java User Meetings)</a>, a hazai Java programozók közösségi estje. mely a kicsit kapkodó, utolsó pillanatra maradó szervezéshez képest igen színvonalasra, jó hangulatúra sikeredett. Valószínűleg a késői hirdetés miatt kevesebben voltak, mint a múltkori alkalommal.</p><p>Az első előadást Rév Tamás tartotta a Groovy és a Java SOA projektekben történő használatáról. A projektben, melyben a Groovy-t kipróbálták, értelmezésem szerint a feladat az volt, hogy egy legacy rendszer (hogy politikailag korrektek legyünk EIS - Enterprise Information System) http kommunikációs felülete elé kellett tenni egy SOAP interfészt (gyakorlatilag egy adapter-t). Ehhez bizonyos transzformációk már megvoltak egy egzotikus <a href="http://publib.boulder.ibm.com/infocenter/wbihelp/v6rxmx/index.jsp?topic=/com.ibm.etools.mft.fp8.doc/ak00990_.htm">ESQL nyelven</a> (WebSphere Business Integration Message Broker nyelve üzenetben található adatok kezelésére), ezt kellett XSLT transzformációkká átírni. Ezt nem kézzel oldották meg, hanem a Groovy-t használták (persze aztán emberi ellenőrzést is igényelt).</p><p>A Groovy egy Java Virtuális Gépen működő szkript nyelv, mely egyrészt rendelkezik azzal az előnnyel, hogy Java alapú, így Java fejlesztőknek viszonylag kézre áll, de rendelkezik a script nyelvek tulajdonságaival, agilis módon, gyorsan lehet működő megoldásokat összeállítani. Nem esett szó a GRails-ról, mely egy Groovy alapú keretrendszer webes alkalmazások fejlesztésére.</p><p>A Groovy-t nem a tulajdonságai és a tapasztalatok alapján választották a projektbe, hanem gyakorlatilag kipróbálták, hiszen alkalmasnak látszott a feladat megoldására. Viszonylag kevés hangzott el az erősségeiről, annál több a gyengéiről. Van némi probléma a kollekciók kezelésével, illetve a NetBeans IDE pluginnek is vannak még gyermekbetegségei, pl. a kódkiegészítés terén.</p><p>Valahogy ez a megoldás sem győzött meg arról, hogy nekem bármilyen script nyelvet kellene használnom. Sajnos, vagy szerencsére nem vettem még részt olyan projektben, ahol indokolt lett volna a használata, vagy egyáltalán felmerült volna. Úgy gondolom, hogy inkább a fejlesztési oldalon lehet hasznos, különböző eszközök (pl. automatikus teszt eszközök) megtámogatására, de éles üzemben működő üzleti rendszerben nagyon meg kell fontolni a használatukat.</p><p>A második előadást Corsin Decurtins tartotta, aki Svájcból jött népszerűsíteni az objektumorientált adatbázisokat, valamint a zürichi <a href="http://jazoon.com/">Jazoon</a> Java-s konferenciát. Az előadás eredetileg a <a href="http://jazoon.com/jazoon07/en/conference/presentationdetails.html?type=sid&amp;detail=874">Jazoon 2007</a>-es konferencián hangzott el. Néhány szó az objektumorientált adatbázisokról. Előnyei:
</p><ul><li>Nincs szükség relációs adatbázisok telepítésére, hosszas konfigurálásra, azonnal használatba vehető</li><li>Nincs szükség egy felesleges mapping, ORM rétegre, mely az objektumorientált adatokat relációs formába képezné</li><li>Támogatottak az objektumorientált világ olyan fogalmai, mint az öröklődés, polimorfizmus és az egységbezárás</li><li>Lekérdezések összeállítása metódusok segítségével (a Hibernate Criteria API-jához hasonlóan)</li></ul><p>Hátrányai (kiegészítve a saját véleményemmel is):
</p><ul><li>Nehéz a bevált és széles körben elterjedt relációs adatbázisok egyeduralmát megtörni
</li><li>Szabvány hiánya (az előadó véleménye szerint a szabványosításhoz kicsi a piac)
</li><li>Rossz híre van, a régebbi, kiforratlan technológia miatti projekt sikertelenségek miatt</li><li>Nagyon jó lekérdező, menedzsment és optimalizációs eszközök léteznek RDBMS-ekre</li><li>Nagy terhelés esetén az RDBMS-eknek jobb a teljesítményük a létező optimalizációs technikák (indexek, stb.) valamint skálázhatóságuk miatt</li></ul><p>Az előadás alapvetően arról szólt, hogy hogyan lehet minimális erőbefektetéssel egy beágyazott objektumorientált adatbázist prototípus készítésre felhasználni. Szóba került a <a href="http://www.db4o.com/">db4o</a> megvalósítás is. Az előadó elmondta, hogy az objektumorientált adatbázisok nem versenytársai az RDBMS-eknek, hanem egy kiegészítő technológia, speciális célokra. Szerintem ha nem lett volna annyi bukta ezek indulásakor, mikor még az ORM eszközök nem voltak ilyen fejlettek, és nem voltak Java-ban implementált beépített adatbázis-kezelő rendszerek, sokkal nagyobb sikereket ért volna el a technológia. Tapasztalatom szerint most egy Apache Derby-re épülő <a href="http://developers.sun.com/javadb/">JavaDB</a> beágyazott adatbázissal és a JPA használatával is nagyon gyorsan lehet perzisztenciát megvalósítani pl. pilot projektekben minimális konfigurációval.</p><p>A harmadik előadás egy nagyon kötetlen hangvételű, pörgős, élvezetes előadás volt az <a href="http://aws.amazon.com/">Amazon Web Service</a>-ek világából, Elek Mártontól. Az Amazon a következő szolgáltatásokat biztosítja a saját infrastruktúráján, melyek web szolgáltatás felületen (SOAP és REST) elérhetőek:
</p><ul><li>Amazon Elastic Compute Cloud (Amazon EC2): előregyártott vagy feltöltött virtuális gépeket tudunk futtatni az Amazon infrastruktúráján, és ezeket webes felületen, vagy web szolgáltatásokkal is vezérelhetjük</li><li>Amazon SimpleDB: alapvető adatbázis funkciókat nyújt</li><li>Amazon Simple Storage Service (Amazon S3): maximum 5 gigás állományok tárolására szolgál</li><li>Amazon CloudFront: megoldja az adatok terítését a világban azáltal, hogy az adatközpontok felé kiküldi az adatokat, és minden felhasználót a hozzá legközelebb eső szolgálja ki</li><li>Amazon Simple Queue Service (Amazon SQS): egyszerű aszinkron üzenetküldésre</li><li>Amazon Elastic MapReduce: a számítási kapacitás kihasználásra nagy számításigényű műveleteknél (adatbányászat, elemzések, stb.)</li></ul><p>Az árazásról csak annyit, hogy összehasonlítva a magyar árakkal is igen versenyképes, és nagyszerű rendelkezésre állással és sebességgel rendelkezik. Kitűnő versenyző a cloud világában, jó megoldás lehet egy startup cégnek, hiszen ezzel alacsony költségeken beindítható a szolgáltatás, és a terhelés növekedésével lehet újabb erőforrásokat bevonni (persze magasabb költségen). Mivel egyszerű web szolgáltatások, a standard Java-s eszközökkel is egyszerűen használhatók, de vannak már kész Java könyvtárak is ezen szolgáltatások elérésére.
</p><p>A következő JUM ideje még bizonytalan, lehet, hogy egy kis nyári szünet következik. Amennyiben bármilyen Java eszközzel, technológiával kapcsolatban megosztanád másokkal a tapasztalataidat, <a href="http://jum.hu/index.php?q=contact">jelentkezz</a>.</p><p>És ne feledjétek, hogy 2009. május 28-án a Sun által rendezett <a href="http://blogs.sun.com/sunhu/entry/javaone_premier_a_java_cafen">Java Cafe</a>-n lehet egy előadást hallani a GlassFish ESB-vel kapcsolatos, projekt közben szerzett tapasztalatokról, valamint egy mobiltelefonos mozgás és a zaj érzékelő alkalmazásról. Ezek az előadások fognak elhangozni a JavaOne konferencián is.</p>