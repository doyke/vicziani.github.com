---
layout: post
title: JAAS
date: 2003-11-02T08:00:00.000+01:00
author: Viczián István
tags:
---

<p>
A Java2 SDK SE 1.4-nek rengeteg újítása volt, ezek közül egy csoport a
<a href="http://java.sun.com/j2se/1.4.2/docs/guide/security/index.html">biztonsági újdonságok</a>. Több API-t is integráltak a
fejlesztőkörnyezetbe, mint a Java Cryptography Extension (JCE), Java Secure Socket Extension (JSSE), és
<a href="http://java.sun.com/products/jaas/index.jsp">Java Authentication and Authorization Service (JAAS)</a>, melyek előzőleg
opcionális csomagok voltak.
Ez utóbbiról szeretnék most írni, melynek két fő része a nevéből is kitatálható, autentikáció és autorizáció.</p>
<p>
Az előző verziókban biztonsági korlátozásokat csak az alapján lehetett felállítani, hogy az adott kód honnan származik (honnan
lett letöltve), alá van-e írva, és ha igen, akkor ki által. Ezekre lehetett megszabni, hogy mely erőforrásokhoz férhet hozzá,
és melyekhez nem. A <a href="http://java.sun.com/security/jaas/doc/acsac.html">JAAS</a> emellé bevezette a felhasználó szintű autentikációt és hozzáférés vezérlést. A szabványos
<a href="http://java.sun.com/security/jaas/doc/pam.html">Pluggable Authentication Module (PAM)</a> keretrendszer
Java megvalósítása ez, mely egy API, ami elfedi a felhasználói programok elöl a különböző autentikációs technológiákat,
és egységes autentikációs felületet nyújt, így egyszerű konfigurációval egyszerre több autentikációs modul használható, illetve
kicserélhető az egyik a másikra.</p>
<p>
A JAAS Subject-nek nevezi a felhasználót, szolgáltatást vagy gépet, mely hozzá akar férni egy szolgáltatáshoz. Ugyanaz a Subject
más neveken férhet hozzá különböző szolgáltatásokhoz, ezeket a neveket reprezentálja a Principal fogalom. Egy Subjecthez így
több Principal tartozhat. A Principal sikeres autentikációval rendelődik hozzá a Subjecthez. Az autentikáció az a biztonságos
folyamat, melynél a Subject igazolja az identitását, vagy egy olyan információval, melyet csak ő tud (jelszó, ujjlenyomat), vagy
egy olyannal, melyet csak ő tud produkálni (privát kulccsal aláírt adat). A Credential
single sign-on környezetben használt fogalom, és a Subject-hez társított biztonsággal kapcsolatos tulajdonságok halmaza,
pl. más szolgáltatáshoz való hozzáféréshez szükséges információk, pl. jelszavak, Kerberos ticketek, nyilvános kulcsú
bizonyítványok (X.509, PGP, stb.). A Credential nem feltétlenül tartalmazza ezeket az adatokat, egyszerűen tartalmazhat rájuk
hivatkozásokat, mikor az adat más szerveren vagy hardver elemen (smart card) van. Az ilyen tulajdonságoknak két csoportja van,
publikus és privát adatok.</p>
<p>
A kliens a <code>LoginContext</code>-en keresztül kommunikál a JAAS-sal, mely a <code>Configuration</code> alapján példányosítja
és hívja a <code>LoginModule</code>-okat, melyek az autentikációt valósítják meg. A <code>Configuration</code> módosításával lehetséges egy <code>LoginModule</code>
kicserélése az alkalmazás módosítása nélkül. A <code>LoginModule</code> egy <code>Callback</code>-et ad vissza a kliensnek, mely definiálja, hogy mit kell
bekérni a felhasználótól. Ezt egy <code>CallbackHandler</code>-rel kell kezelni, mely a felveszi a tényleges kapcsolatot a felhasználóval.
A <code>LoginModule</code>-t írhatunk sajátot, vagy felhasználhatunk előre beépítettet, mely adott JNDI-hez, KeyStore-hoz, Kerberoshoz,
UNIX rendszerekhez. Az autentikáció két lépésben történik, az első lépésben (login) minden <code>LoginModule</code>-nak ellenőriznie kell
a belépést, ha minden sikerült, a második lépésben (commit) véglegesíti azt. Ez utóbbi lépésben történik a Principalok és
Credentialök hozzáfűzése a Subjecthez.</p>
<p>
A JAAS azt a konvencionális hozzáférési vezérlést követi,
hogy definiál védett erőforrások csoportjait, és meghatározza, mely Principalok férhetnek hozzá ezen csoportokhoz. Ennek
meghatározása a Javaban korábban már jelenlévő policy fájlal történik, melynek szintaktikáját kibővítették a felhasználó
kezeléssel. A JAAS a csoportokat és szerepeket mint Principal kezeli. A <code>PrincipalComparator</code>-on keresztül szerephierarchiát
lehet felépíteni. Az erőforrásokhoz való hozzáférést a <code>SecurityManager</code>-ek vezérlik, melyek ezt a feladatot delegálják a
<code>AccessController</code>-eknek, melyek a megkapott <code>AccessControlContext</code>-ból kinyerik, hogy van-e jog az adott tevékenységre.
A Subject <code>doAs</code> vagy <code>doAsPrivileged</code> metódusával lehet meghívni azt a kódot, melyet egy Subjectként futtatni fog. Át kell neki adni
a Subjectet, magát az <code>Action</code>-t, mely run metódusa tartalmazza a kódot, illetve az <code>AccessControlContext</code>-et.</p>
<p>
Egy remek <a href="http://java.sun.com/developer/technicalArticles/Security/jaasv2/">tutorial</a> olvasható
erről a Sun-nál.
</p>
