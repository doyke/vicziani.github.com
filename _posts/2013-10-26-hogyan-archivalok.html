---
layout: post
title: Hogyan archiválok?
date: '2013-10-26T02:53:00.000-07:00'
author: István Viczián
tags:
- windows
- archiválás
modified_time: '2013-10-26T02:53:19.971-07:00'
blogger_id: tag:blogger.com,1999:blog-5585230159113108250.post-7021008048167559604
blogger_orig_url: http://ext.jtechlog.hu/2013/10/hogyan-archivalok.html
---

<p>Elég régóta keresem és figyelem a lehetőségeket az adataim archiválására, most leírom, hogy hol is tartok. Alapvetően Windows rendszeren dolgozom, de az itt leírt lehetőség működik Linux-on, Mac-en is.</p>

<p>Az adataim egyik része webes szolgáltatásokban, másik (számottevően nagyobb) része a winyón van. A szolgáltatások, melyeket használok, mindegyiknek van olyan lehetősége, hogy egy fájlba ki lehessen menteni az adatokat, általában az admin felületen kell keresgélni (pl. Evernote, Delicious, stb.). A Google alkalmazásoknál ráadásul ez integráltan jelenik meg, a <a href="https://www.google.com/settings/takeout">Google Takeout</a> segítségével. Ezeket manuálisan kattintgatom végig, kb. fél óra az egész. Az itt exportált fájlokat, és az összes olyan fájlt, melyet szeretnék több helyről elérni (pl. munkahelyi gépről, vagy mobilról), illetve napi szinten akarom archiválni (futó projektek), azokat a <a href="https://www.dropbox.com/home">Dropbox</a>-ba töltöm fel. Ott különösebb erőfeszítés nélkül elértem 5 GB-ot ingyen, ami bőven elég, tekintve, hogy kb. 1,5 GB-ra van szükségem.</p>

<p>Ennél bonyolultabb kérdés, hogy hova kerüljön az többi nagy mennyiségű adatom. Ez kb. 300 GB, és sokkal ritkábban változik. Szerencsére az összes adatom elfér a notebookom winyóján. Ide tartozik az összes zeném, képem, családi videók, régi munkák. Hogy ilyen alacsonyan tudom tartani a méretét, annak köszönhető, hogy nem gyűjtögetek. Csak ingyenes, bármikor újra letölthető szoftvereket használok, valamint nem teszek el filmeket. A CD, DVD természetesen nem jöhet szóba, meg akarok tőlük szabadulni (az összes médiától és drive-tól). A modern megközelítés persze a felhő lenne, azonban még mindig lassúnak tartom, szeretném, ha fél óra alatt el tudom készíteni, és vissza is tudom állítani a mentést. Valamint kicsit bizalmatlan is vagyok. Maradt tehát a külső winyóra történő mentés. Ezt szigorúan más helyen tartom, mint a notebookot (pl. bent a cégnél, rokonnál), hiszen csak így van értelme. Ennek annyi előny is van, hogy ezeken a helyeken bármikor elő tudom venni a szükséges állományokat.</p>

<p>A notebook winyó és a külső winyó közötti szinkronizációt bizonyos időközönként megejtem, és erre a <a href=2http://rsync.samba.org/">rsync</a> utilt használom a (<a href="http://www.cygwin.com/">Cygwin</a>-nel, hiszen ez mindig van a gépemen). Ebből adódóan ez Linuxon alapértelmezetten működik. Próbáltam mindenféle Windows-os programot, de egy sem váltotta be a hozzá fűzött reményeket, és amúgy is szeretem a parancssoros programokat, így van egy scriptem, melyet elindítok, ha rádugom a külső winyót, és mindent átszinkronizál. Nem szeretném ütemezetten, mert mindig kell előtte kicsit takarítgatni.</p>

<p>A következő parancsot használom könyvtáranként:</p>

<pre>
C:\cygwin\bin\rsync -rtvh --modify-window=1 --delete  /cygdrive/d/download /cygdrive/f
</pre>

<p>A végén kiadok egy ilyen parancsot is, hogy tudjam mikor volt az utolsó mentés:</p>

<pre>
C:\cygwin\bin\date.exe > f:\lastsync.txt
</pre>

<p>Ez a d:\download könytár tartalmát szinkronizálja az f:-re. Előnye, hogy fájl szinten ment (utálom a mindenféle archívumok kezelését), és csak a diff-et küldi át. A modify-window-ra azért van szükség, mert NTFS-ről szinkronizálok FAT32-re, és ez utóbbin a módosítás dátuma csak két másodperces pontosságú, és ezért a kapcsoló használata nélkül feleslegesen vitt át fájlokat.</p>

<p>Ennek a megoldásnak a gyenge pontja, ha a szinkronizálás közben történik a baj (villám, vírus). Erre is van megoldás. A <a href="http://labs.bittorrent.com/experiments/sync.html">BitTorrent Sync</a> képes két gép között szinkronizálni, központi szerver nélkül, a torrent technológiáját használva. Hátránya, hogy mindkét gépnek bekapcsolva kell lennie a szinkronizálás erejéig. Ezzel gyakorlatilag az otthoni és a céges gépemre rádugott winyó között tudom szinkronizálni a teljes tartalmat.</p>

<p>Probléma volt még annak kérdése, hogy hogyan osszak meg nagy mennyiségű fotót a szülőkkel. Persze megint jöhetnek a webes szolgáltatások, Google+, Flick, de nem tudtam megbarátkozni a felületükkel. A fényképeket mindannyian Picasa-ban kezeljük. Adta magát az ötlet, hogy a fényképeket is BitTorrent Sync-cel vigyük át fájl szinten. Így ha mindkét gép be van kapcsolva, a szüleimnek azonnal megjelennek a képek a Picasa-ban. És ez egy plusz backup is.</p>

<p>Persze meg lehetne oldani azt is, hogy automatikus legyen a szinkronizáció, pl. egy gépet folyamatosan bekapcsolva tartani (akár egy Raspberry PI-t), de annyira ritkán változnak ezek az adatok (hiszen a gyakran változók Dropbox-ban vannak), hogy nem éri meg folyamatosan járatni.</p> 

<p>Mi lenne még hátra? A webes szolgáltatások adatainak letöltését automatizálni. A Dropboxban tárolt adatokat titkosítani.</p>