---
layout: post
title: Model-View-Controller
date: 2003-09-07T08:00:00.000+01:00
author: Viczián István
tags:
---

<p>
Többször is szó esett az MVC technikáról, így most kifejtem, mit is jelent az a 3 betű. A
<a href="http://www.enode.com/x/markup/tutorial/mvc.html ">Model-View-Controller</a> rövidítése, ami nem más, mint egy tervezési minta a felhasználói felületek
megvalósításához. Először a Smalltalk-80 grafikus framework-jében jelent meg, tulajdonképpen egy
technika a prezentációs réteg és az üzleti logika szétválasztására.</p>
<p>
Három egymással kommunikáló objektumból áll, egyrészt a modellből, mely a logikai reprezentációt
végzi (tulajdonképpen ez a feldolgozó rész, tartalmazza az adattárolást és a rajta
végzett műveleteket), egy viewból, mely a megjelenítést vezérli, hogy hogy legyen az adat
megjelenítve (output rész),
illetve egy controller, mely a bevitelért felelős, hogy reagáljon egy komponens a bevitelre (input).</p>
<p>
Hogy miért is hasznos ez a technika, szemben azzal, hogy jelentős tervezési és fejlesztési munkával jár?
Egyrészt nagyban megkönnyíti a karbantartást, hiszen átlátható, a GUI és a modell egymástól viszonylag
függetlenül módosítható, illetve egy modellhez több view-t is regisztrálhatunk.</p>
<p>
Sajnos azért nem ennyire egyszerű, főleg ha a
<a href="http://c2.com/cgi/wiki?ModelViewControllerAsAnAggregateDesignPattern">tervezési minták felöl</a> közelítjük meg a dolgot, hiszen
többet is találunk benne.
Egyrészt a modell hierarchikus is lehet, ekkor a Composite pattern-ről beszélünk.
A modelltől a view felé a kapcsolat viszonylag laza, hiszen a modellnek nem szükséges tudnia, hogy kik
a view-k. Ekkor az Observer minta használható, ahol a modell az observable és a view-k az observer-ek.
Ezt tipikusan eseményekkel valósítják meg. A cél az, hogy amint a modell állapotot változtat,
az összes view-nak (1-n kapcsolat) erről értesülnie kell anélkül, hogy a modell tudná, mely view-ok figyelik.
A visszafele irány már szoros, hiszen a view-nak pontosan ismernie kell a modellt. A controller-nek
pontosan ismernie kell a modellt és a view-t is. A view-tól a controller felé szintén lazább a kapcsolat, hiszen
a controller-nek cserélhetőnek kell lennie.
A controller Strategy mintát valósítja meg, aminek az a tartalma, hogy az algoritmuscsaládokat zárjuk egységbe,
és tegyük őket felcserélhetővé. Ezáltal az algoritmusok cserélhetők az őket használó kliensek
módosítása nélkül.</p>
<p>
A <a href="http://java.sun.com/developer/onlineTraining/GUI/Swing2/shortcourse.html#JFCMVC">Swing komponensei</a>
is alapvetően az MVC mintára épülnek annyi változtatással, hogy a Sun
szakemberei összevonták a view és a controller objektumot, és delegate-nek nevezték el.
Ez azért logikus lépés, mert a kettő közti kommunikáció megvalósítása általában bonyolult, pláne ha
több view-ról és controller-ről beszélünk. Másrészt pl. egy textfield logikusan maga végzi a bevitelt
és a megjelenítést is, illetve sok komponens beépített kontroll elemeket is tartalmaz, pl. scrollbar-t egy
szövegbeviteli mező. Az IBM VisualAge for Java kitünően
<a href="http://www.software.ibm.com/vad.nsf/Data/Document2672?OpenDocument&amp;p=1&amp;BCT=1&amp;Footer=1">támogatja az MVC mintát</a>.
</p>
