---
layout: post
title: Az ideális dokumentum-előállítási eszközkészlet
date: '2014-05-17T14:44:00.001+02:00'
author: István Viczián
tags:
- Módszertan
modified_time: '2014-05-18T13:08:16.668+02:00'
blogger_id: tag:blogger.com,1999:blog-7370998606556338092.post-4869583495293648195
blogger_orig_url: http://www.jtechlog.hu/2014/05/az-idealis-dokumentum-eloallitasi.html
---

<p>Mindenkinek van egy vagy több olyan terület, melyen a tökéleteset keresi, és nem sikerül megtalálnia. A <a href="http://hetimeteor.hu/">Heti Meteor</a> hallgatása közben gondolkoztam el azon, hogy nekem ilyen a dokumentum-előállítási eszközkészletem, mely már ezen a blogon is többször megjelent.</p>

<p>Már korán rájöttem arra, hogy a Word nem az az eszköz, melyet nekem találtak ki. Egy ajánlat írásának végén egy éjszakán keresztül néztem, ahogy az ajánlati dokumentumot több órán keresztül formázzák. Talán nem is kell mondanom, hogy mennyire elveszett és másodrendű volt a tartalom.</p>

<p>Egy olyan eszközt akartam, ahol a tartalom és a forma tökéletesen különválik, és csak a jelentést hordozó karakterekre kell koncentrálnom.</p>

<p>Biztos mindenki ismeri az Word állományokhoz kötődő munkafolyamatot is, mely során különböző verziójú állományok utaznak e-mail csatolmányként, külön életet élnek, és folyamatosan távolodnak attól a lehetőségtől, hogy fájdalommentesen össze lehessen fésülni őket. Ezen talán a Microsoft SharePoint lenne képes segíteni, de ettől mindenki retteg.</p>

<p>Sajnos ez a helyzet az OpenOffice/LibreOffice vonallal is, nem old meg problémákat, csak újakat vezet be. Minden évben kipróbálom, és egy nap után otthagyom.</p>

<p>Amikor megismertem a <a href="http://www.w3.org/TR/html4/">HTML</a> nyelvet, azonnal elgondolkoztam, hogy talán ez lesz a megoldás. Szétválik a tartalom és a forma (Cascading Style Sheets - CSS), és alapvetően támogatja a linkek készítését is. Sőt, még a csoportmunkára is kitaláltak egy megoldást, melyet <a href="http://en.wikipedia.org/wiki/WebDAV">WebDAV</a> néven ismerhetünk. Sajnos láthatjuk, hogy hova jutott a HTML. Bár a neve a HyperText Markup Language, manapság gyakorlatilag platformként használjuk interaktív alkalmazások fejlesztésére, a JavaScript és az AJAX térnyerésével. A formátumot nem egyszerű írni, a WYSIWYG eszközök is gyengén sikerültek, más formátumokba konvertálás is nehézkes, ne is beszéljünk a kompatibilitási problémáiról. A WebDAV sem volt képes elterjedni, a megvalósítások is <a href="http://www.jtechlog.hu/2009/02/webdav-tapasztalatok.html">hagytak kívánni valót maguk után</a>.</p>

<p>Amikor megjelent a wiki, ismét láttam, hogy valami alakul. A Wikipedia bár beépült a mindennapjainkba, a mögötte álló formátum és munkafolyamat mégsem hozta el az áttörést. Írtunk egyik kereskedelmi megvalósításával (<a href="https://www.atlassian.com/software/confluence">Atlassian Confluence</a>) rendszerterveket, és Word sablon alapján generáltuk ki. De sajnos rossz irányba halad, a formázást kezdi el a középpontba helyezni. Bár a mai napig előszeretettel használom egy nyílt forráskódú megvalósítását (<a href="http://www.redmine.org/">RedMine</a>), valami még mindig hiányzik.</p>

<p>Közben próbálkoztam egyéb formátumokkal is. Még az egyetemen találkoztam a <a href="http://www.latex-project.org/">LaTeX</a> formátumban, melyben folyamatosan bíztam, de képtelen volt kitörni a tudományos világból. Tény, hogy ott gyakorlatilag egyeduralkodó.</p>

<p>Másik <a href="http://www.jtechlog.hu/2009/07/rendszerterv-generalas-java-kodbol.html">próbálkozásom</a> a <a href="http://www.docbook.org/">DocBook</a>. Szintén remek kezdeményezés, de sajnos XML alapú, emiatt itt is megjelenik a tagekkel járó zavaró tényezők. Valamint sikerült elbonyolítani, nézzük csak végig a referenciát, és a transzformáció más formátumokba is horror.</p>

<p>A Google docs valahogy sosem győzött meg. A párhuzamos szerkesztés tényleg egyedülálló, de nem tudtam annyira kihasználni a képességeit, hogy minden területen bevált volna. Betöltöttem sok dokumentumot, és valahogy mindig egy kellemetlen érzést éreztem, mikor meg kellett nyitnom egyet-egyet.</p>

<p>Rengetegféle tartalmat gyártok nap mint nap. Publikálok a blogon, a forráskódok mellé magyarázó szövegeket, architektúrális leírásokat  kell elhelyezni, stb.  Fejlesztő vagyok, tehát alapvetően sokat kell forráskódot tartalmazó dokumentációt is készítenem. És e mellé még vegyük hozzá, hogy oktatok, ahol ismét nagy mennyiségű dokumentum készül el, prezentációk, feladatleírások, tesztek, stb. Konferenciákra a prezentációk készítése is mindig problémát okozott. A PowerPoint ismét nem a tartalomra összpontosít, és a forráskód beillesztési lehetőség is határos. A Prezi szintén nem az az eszköz, mellyel gyorsan lehet haladni.</p>

<p>És ekkor ismertem meg a <a href="http://daringfireball.net/projects/markdown/">Markdown</a> nyelvet. Szöveges formátum, mely könnyen olvasható egy egyszerű szövegszerkesztővel is, de a minimális alkalmazott szabály miatt könnyen lehet más formátumokba is konvertálni, tipikusan HTML-be. A nyelvet John Gruber találta ki. Igen, a <a href="http://daringfireball.net/">Daring Fireball</a> blog írója, Apple megszállott.</p>

<p>Először a GitHub-on <a href="http://www.jtechlog.hu/2012/09/github-pages.html">találkoztam</a> vele, ezzel tudunk a projektjeink mellé viszonylag egyszerűen dokumentációt írni, de akár teljes oldalakat, blogokat megvalósítani. Így a verziókezelővel egybeépítve már a csoportmunka is megoldott. Ezt mára szinte mindegyik hasonló szolgáltatás átvette. Később találkoztam egy nagyszerű online szövegszerkesztővel, a <a href="http://stackedit.io">StackEdittel</a>, melyben ez a cikk is készül. Támogatja a syntax highlightot, mutatja a renderelt HTML kimenetet, amit le is lehet tölteni. Ezen kívül képes menteni Google Drive-ra, Dropboxra, Bloggerre, Tumblrre, WordPressre, GitHubra, SSH-ra. Ezzel a csoportmunka platformja is választható, én a Dropbox mellett tettem le a voksom. Ment PDF formátumban. És GitHubról letölthető a forrása.</p>

<p>És ami megdöbbentő, hogy tökéletesen alkalmas prezentációk készítésére is, érdemes megnézni a <a href="http://remarkjs.com">Remark</a> projektet. Milyen egyszerűen szúrhatók be forráskód részletek is. Valamint ott van a <a href="http://johnmacfarlane.net/pandoc/">Pandoc</a> projekt is, mellyel parancssorból lehet formátumok között konvertálni. Tökéletesen működik a Markdownról minden egyéb formátumra történő konvertálás, akár úgy is, hogy saját stylesheetet, vagy template-t lehet megadni.</p>

<p>Ezen kívül létezik a <a href="http://www.gitbook.io/">GitBook</a> projekt is, mellyel interaktív könyveket is írhatunk, az oldalán fenn van már elég sok példa is.</p>

<p>Amennyiben ismersz jó Markdown felhasználási módokat, írd ide a megjegyzések közé!</p>

<p>Sajnos ennek is már minden fajta elfajzása látható, létrejöttek olyan változatai, mellyel ismét a formátumra lehet hatni.</p>

<p>Én bízom a Markdown minél szélesebb körben való alkalmazásában. Szeretem, hogy csak a natív szövegre koncentrálhatok, minden zavaró tényező kiiktatásával. Szeretem, hogy bármely szövegszerkesztőben (aktívan a Notepad++ és Geditet használom) meg tudom nyitni.</p>

<p>Koncentrálj te is a szövegre, az képvisel értéket. Minden egyes perc, mely formázással telik, elpazarolt idő.</p>