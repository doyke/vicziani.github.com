---
layout: post
title: Batch Application for the Java Platform (JSR 352)
date: '2012-12-22T02:03:00.000+01:00'
author: István Viczián
tags:
- JSR
- batch
- Java SE
- Java EE
- Community
modified_time: '2012-12-22T02:03:30.125+01:00'
blogger_id: tag:blogger.com,1999:blog-7370998606556338092.post-7947881624525191071
blogger_orig_url: http://www.jtechlog.hu/2012/12/batch-application-for-java-platform-jsr.html
---

<p>A Java EE 7 szabványba <a href="https://blogs.oracle.com/arungupta/entry/java_ee_7_key_features">tervezik beletenni</a> a Batch Application for the Java Platform (<a href="http://jcp.org/en/jsr/detail?id=352">JSR 352</a>) szabványt is. Egy kicsit csúszásban vannak, 2012 első negyedévére tervezték a Public Review-t, de csak novemberre sikerült eljutni idáig, és nemrég, december 4-én lett elfogadva.</p>

<p>A szabvány a Java azon hiányosságát próbálja pótolni, hogy nem nyújtott egységes fogalomrendszert, modellt, leíró nyelvet és környezetet batch alkalmazások fejlesztésére, habár nagyvállalati környezetben az alkalmazások nagy része ilyen jellegű, és a technológia sem friss, hiszen ez a megállapítás már a Cobol alkalmazásokra is igaz volt, és már ott kialakultak az egységes fogalmak, best practice-ek. A batch feldolgozás általában nagy tömegű adattal dolgozó és/vagy számításigényes, nem interaktív, háttérben futó folyamat. Vagy az egész, vagy csak bizonyos részei párhuzamosíthatóak. Gyakori követelmények között szerepel a újraindíthatóság, checkpoint kezelés (leállás esetén honnan lehet újraindulni), párhuzamosság, naplózás, management. A specifikáció erre próbál standard megoldást adni, mind a Java, mind a Java EE környezetben, javax.batch csomagban lévő API-val. A negyedik fejezetben definiálja a fogalmakat, mely egy az egyben a Spring Batch felhasználói kézikönyvének <a href="http://static.springsource.org/spring-batch/reference/html/domain.html">idevágó fejezete</a>. A Spring Batch egyedül itt van megemlítve hivatkozásképp.</p>

<p>A dolog érdekessége éppen ez. A specifikációt <a href="https://sites.google.com/site/chrisvignola/">Chris Vignola</a> készítette, aki az IBM színeiben versenyez, és <a href="http://www.ibm.com/developerworks/websphere/techjournal/0801_vignola/0801_vignola.html">ismeri annak technológiáját</a>, mely a WebSphere Extended Deployment Compute Grid névet viseli. Azonban megvizsgálta a Spring Batch-t is, és arra jutott, hogy inkább azt veszi alapul. Azonban nem teljes mértékben, hanem bizonyos dolgokat átalakítva, átnevezve (pl. tasklet -> batchlet), bizonyos dolgokat elhagyva, és pár dolgot az IBM megoldásából beemelve. A vicces még az, hogy a referencia implementációt és a TCK-t is az IBM kívánja elkészíteni. Az IBM XML leírója (Job Specification Language) ebben a témában az xJCL nyelv, mely a régi JCL nyelv XML reinkarnációja, és elég egyszerűnek tűnik a Spring leírója mellett. A szabvány számomra meglehetősen szegényes a Spring Batch dokumentációjához képest. A csapatban amúgy szerepel képviselő a Spring oldaláról is.</p>

<p>Az elfogadás körül is voltak problémák, ugyanis az első verziót azért nem fogadta el két szereplő (London Java Community, Twitter, Inc.), mert nem felelt meg a JCP akkori (2.8) kívánalmainak, miszerint a JSR készítése legyen teljesen átlátható. A specifikáció körüli megbeszélések ugyanis privát levelezési listákon folytak. Ezt javították azzal, hogy a projekt <a href="http://java.net/projects/jbatch">immár követhető a Java.net</a>-en. Most már el is lett fogadva a Public Review azzal a feltétellel, hogy az annotációk használatát a végleges verzióban közelíteni kell a Java EE konvenciókhoz, hiszen most jelentősen eltér attól. (A Java EE szerint minden konfigurálható annotációval és XML-lel is, amennyiben mindkettő meg van adva, az XML megadási mód nyer.)</p>

<p>Véleményem szerint teljesen logikátlan lépés az IBM ilyen erős jelenléte ebben a specifikációban, ha már a Spring Batch lett véve alapul. Érdekes, hogy erről alapvetően nem is lehet olvasni, a fórumon lehet egy két üzenetváltásból elcsípni, hogy a szerző tényleg mindkét megoldást alaposan megvizsgálta. Persze érthető, hogy az IBM-nek ebben a témában sokkal nagyobb a múltja és a részesedése is a rengeteg legacy rendszer miatt. Amennyiben azonban a közösség nem áll a specifikáció mögé, megy a Sun/Oracle többi elfelejtett próbálkozása közé (lásd pl. JDO).</p>