---
layout: post
title: A Maven feltámadása
date: '2014-01-22T00:25:00.001+01:00'
author: István Viczián
tags:
- Maven
modified_time: '2014-02-03T21:13:12.325+01:00'
thumbnail: http://1.bp.blogspot.com/-mMzkx4w4BVM/UuAudvDQ9YI/AAAAAAAALM0/y8asYE6oF_4/s72-c/2014-01-parallel.png
blogger_id: tag:blogger.com,1999:blog-7370998606556338092.post-8443530112508871347
blogger_orig_url: http://www.jtechlog.hu/2014/01/maven-feltamadasa.html
---

<p>Frissítés: A videó is megtekinthető a <a href="http://www.youtube.com/watch?v=UGUC5utrEEM">YouTube</a>-on, és egy <a href="http://takari.io/2014/02/03/maven-speed.html">blog poszt</a> is megjelent azóta.</p>

<p>A mai napon Jason van Zyl, a Maven alkotója egy prezentációt tartott arról, hogy milyen tervei vannak a jövővel kapcsolatban, ezt szeretném összefoglalni ebben a posztban.</p>

<p>Jason eddig a Sonatype-nál volt, aminek a nevéhez fűződik a Nexus repository manager alkalmazás, valamint a remek Mavennel foglalkozó, ingyenesen letölthető <a href="http://www.sonatype.com/resources/books">könyvek</a>. Azonban mostanában főleg a biztonsággal kapcsolatban lehetett róluk hallani, pontosabban a nyílt forráskódú library-k használatának biztonsági kockázatának minimalizálását tűzték ki célul.</p>

<p>Jason fő területe azonban a Maven, és továbbra is ezzel szeretne foglalkozni, így megalapította a <a href="http://takari.io">Takari</a> céget, mely Maven oktatással, tanácsadással foglalkozik, erősen támaszkodva a nyílt forráskódú közösségre.</p>

<p>Az utóbbi hónapokban több cégnél dolgozott azon, hogy a JVM alapú alkalmazások életciklusa gyorsabb legyen, gyorsabban lehessen szállítani az ügyfélnek. Persze ez több tényezőn múlik, nyilván a Maven közeli dolgokra koncentráltak, a fejlesztés és a build gyorsítására. Több eredményt is sikerült elérni, melyből már van, amit publikáltak, és van amit a közeljövőben szeretnének nyílt forráskódúvá tenni.</p>

<p>Sebességgel kapcsolatos fejlesztések:</p>

<ul>
<li>Inkrementális fordítás</li>
<li>További párhuzamos működés bevezetése (aggressive parallelization)</li>
<li>Generációk (generations)</li>
</ul>

<p>Ezek mellett egyéb érdekes dolgokat is csináltak:</p>

<ul>
<li>Projekt leírása más nyelveken (polyglot support)</li>
<li>Konzolban futó shell eszköz</li>
</ul>

<p>Az összes témakör nagyon érdekes, és előremutató, érdemes ezeket bővebben kifejteni. Az biztosan látszik, hogy nem öncélú fejlesztés történik, hanem a fejlesztők leggyakoribb problémáit igyekszik megoldani. Az is látható, hogy még szorosabb lesz a kapcsolat az IDE, a Maven és a repository között. Azonban az újdonságok parancssorból is kihasználhatóak majd.</p>

<p>Az inkrementális fordítás alapvetően az Eclipse beépített inkrementális fordítójára, a <a href="http://www.eclipse.org/jdt/core/">JDT</a>-re épül. Már az <a href="http://www.eclipse.org/m2e/">m2eclipse</a> Maven-t támogató Eclipse plugin is képes egy önálló erőforrást egy önálló MOJO (Maven plugin)-n keresztül hívni. Ez lett API-ként bevezetve, ez elég durva módosítást eredményezett, hiszen, hozzá kellett nyúlni az életciklusokhoz, a fordítóhoz, és a megfelelő pluginekhez. A függőségek feltérképezésével igen bonyolult impact analyzis végezhető, mit kell újragenerálni, újrafordítani. Konfiguráció változásnál pl. érdemes újra elvégezni. De akár el lehet menni addig, hogy milyen teszt eseteket érdemes újrafuttatni.</p>

<p>Párhuzamos fordítás a Maven 3-ban <a href="https://cwiki.apache.org/confluence/display/MAVEN/Parallel+builds+in+Maven+3">jelent meg</a>, mely feltérképezi a függőségi struktúrát, szinteket alkot, és ezeket a szinteken lévő projekteket buildeli párhuzamosan. Az aggressive parallelization használatával további gyorsulást sikerült elérni. Ennek az az alapja, hogy egy sorba dobálja be azokat a projekteket, melyeknek már elkészült a függősége, és ezeket sorba veszi attól függően, hogy hány szál van, stb. Kiderült, hogy létezik egy critical path mely az a függőségi ág, mely fordítása a legtöbb időt veszi igénybe. Igazából úgy kell ütemezni a többi fordítást, hogy e mellett párhuzamosan egyenletesen elosztva menjen. Így érdemes pl. ezt a critical path hosszát is csökkenteni.</p>

<div class="separator" style="clear: both; text-align: center;"><a href="http://1.bp.blogspot.com/-mMzkx4w4BVM/UuAudvDQ9YI/AAAAAAAALM0/y8asYE6oF_4/s1600/2014-01-parallel.png" imageanchor="1" style="margin-left: 1em; margin-right: 1em;"><img border="0" src="http://1.bp.blogspot.com/-mMzkx4w4BVM/UuAudvDQ9YI/AAAAAAAALM0/y8asYE6oF_4/s320/2014-01-parallel.png" /></a></div>

<p>Annak azonban, aki már küzdött azzal, hogy a Mavent Continuous Delivery (CD) környezetben használja, a legérdekesebb újdonság a generációk bevezetése lesz. Ennek használatával ugyanis az artifactok egy számot kapnak. Hatalmas előnye, hogy multi module project artifaktjai is ugyanazt a számot kapják. Ez a szám a verziókezelő revision és branch vonatkozásában egyedi. Ez rengeteg problémát megold. Egyrészt nem kell innentől SNAPSHOT, azzal amúgy is volt olyan baj, hogy a multimodule projektek más számot kaptak, és nem lehetett egymáshoz rendelni őket. Nem kell ezek után használni sokunk ellenségét, a release plugint. Nem kell release-elni, nem kell újra buildelni, nem kell a verziókezelővel játszani, ugyanaz az artifact kerülhet ki.</p>

<p>Ezzel egy időben még azt is kitalálták, hogyan legyen az új artifactok repository-ba juttatása, és onnan terítése még gyorsabb és hatékonyabb. Erre egy delta protocol került kialakításra (JSON alapú). Nevéből adódóan az az alapja, hogy csak a különbség utazik, és tárolva sem lesznek az azonos artifactok, hanem egy operációs rendszerbeli hardlink készül.</p>

<div class="separator" style="clear: both; text-align: center;"><a href="http://2.bp.blogspot.com/-tRwx99yxp9c/UuAuWHyO2SI/AAAAAAAALMs/Y6ZVgZI3p9k/s1600/2014-01-gen-collab.png" imageanchor="1" style="margin-left: 1em; margin-right: 1em;"><img border="0" src="http://2.bp.blogspot.com/-tRwx99yxp9c/UuAuWHyO2SI/AAAAAAAALMs/Y6ZVgZI3p9k/s320/2014-01-gen-collab.png" /></a></div>

<p>A polygot támogatás lehetővé teszi a pom (Project Object Model) más nyelvekben való meghatározását, pl. Ruby, Groovy, Scala, stb. Az említett három nyelv érdekessége, hogy inline lehet plugineket megvalósítani az adott nyelven.</p>

<p>A parancssoros konzol Tesla shell néven szintén nagyon érdekes dolog, rengeteg jó ötlet van benne. Ebből láttunk egy élő demót is. El kell indítani, és folyamatosan fut, így a memóriában marad, ami megtakarítja a JVM állandó indítgatását. Gyakorlatilag az m2eclipse-el közös alapokkal fog rendelkezni, az inkrementális forráskód generálást és fordítást támogatni fogja. Alapból támogatja a GitHub-ot, ha olyan könyvtárba lépünk, ahol git repository van, azonnal jelzi. Egy pufferben tárolja az előző parancs kimenetét, amit a következő parancsban fel tudunk használni. A demóban azt láttuk, hogy lefordított egy projektet, a kimenetét Gist-ként feltette GitHubra, majd megnyitotta böngészőben. Egy parancsból létrehozott egy GitHub issue-t. Parancsokat tartalmaz a pom kezelésére, pl. Java verzió állítás, új függőség felvétele, erőforrások filterelése (ezen parancsok hatására átírta a pom.xml-t). És nem utolsó sorban szép színes!</p>

<p>Az itt ismertetett összes funkciót nyílttá teszik a GitHub-on, és utána kerülhet a Maven-be. A legtöbb újdonsággal az elkövetkezendő két-három hónapban fognak kijönni. A polygot támogatás már letölthető a GitHubról <a href="https://github.com/tesla/tesla-polyglot">tesla-polyglott</a> néven. Egyelőre elég nagy a disztibúció, mert az összes nyelvhez tartozó library-t tartalmazza, ezen majd javítanak, hogy csak azt töltse le, amire szüksége van. A <code>translate</code> parancsot kiadva lehet a pom.xml-ünket átkonvertálni más nyelvre. Ki is <a href="https://gist.github.com/vicziani/8527744">próbáltam</a> gyorsan, egy egyszerű Spring Security-s projekt pom.xml-jét konvertáltam Groovy-ba. A Tesla shellt már egy héten belül megkaphatjuk, még elég kísérleti változatot. (A Tesla névvel még lesznek licensz gondok.)</p>

<p>A fáma alapvetően az Eclipse és m2eclipse-ről szól, de később integrálható a többi IDE-hez is, hiszen az API elérhető lesz azokból is.</p>

<p>Az előadás alapján én nagyon bizakodó vagyok, ugyanis nem apró, szükségtelen funkciók kerültek bele, hanem felismerték a valós igényeket, a valós használati eseteket, elismerték a Maven hibáit (SNAPSHOT-kezelés), és nem féltek hozzányúlni az alapjaihoz, hogy kijavítsák.</p>