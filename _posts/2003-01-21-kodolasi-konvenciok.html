---
layout: post
title: Kódolási konvenciók
date: 2003-01-21T08:00:00.000+01:00
author: Viczián István
tags:
---

<p>
Nagyon szeretem a szép, elegáns Java kódot, amit például
bizonyos könyvekben lehet találni (pl. az O'Reilly Java
szervletek programozása című könyvben).</p>
<p>
Miért is van szükség szép Java kódra? Egyrészt egy
komolyabb program élettartamának 80%-a fenntartás. Rég írt
kódra már alig emlékszik az ember, arról már nem is
beszélve, ha más kódját kell buherálnunk. Ha ugye a forrás
kódot is adjuk (nem csak free szoftver esetén), akkor
könnyen megítélhetik az egész programot a forráskódunk
minőségéből. Szép kódot könnyebb megérteni, fejleszteni,
debuggolni, átvenni.</p>
<p>
Persze vannak alapvető szabályok, melyeket érdemes
megtartani, a Sun is kiadott ilyent <a href="http://java.sun.com/docs/codeconv/index.html">kódolási
konvenciók</a> névvel. Más kérdés, hogy a Sun-os források
sem mindig tartják be ezeket.</p>
<p>
Fő célként kell kitűzni, hogy a kódoláskor konzisztensek
maradjunk, akár a formátumnál, akár a nevek adásakor. Persze
mivel az emberek ízlése eltérő, viták is alakulhatnak ki, ki
a tab-ot, ki a space-t kedveli, ugyanígy eltérők lehetnek a
zárójelek és behúzások.</p>
<p>
Persze különböző cégek saját házi szabványokat alkottak,
azokból is érdemes ötleteket meríteni sajátunk
kialakításakor. A Developer.Com-on jelent meg egy <a href="http://www.developer.com/java/other/article.php/600581">cikk</a>,
melynél a linkek között több jó helyre is el lehet
jutni.</p>
<p>
Persze a programozók alapvetően lusták, így több eszköz is
megjelent, mely a kódot formázza, illetve ellenőrzi. A
konvenciók általában konfigurálhatók. Az én kedvencem a <a href="http://checkstyle.sourceforge.net">CheckStyle</a>, ami
a forrást ellenőrzi, és ANT taszkként is használható. Egy
property állománnyal konfigurálható, és a hibákat a
képernyőre írja ki. Ezzel kitűnően ellenőrizhető az is, hogy
mindennek van-e dokumentációs megjegyzése, így a JavaDoc-kal
generált dokumentációban biztos nem lesznek fehér
foltok.</p>
<p>
Másik aranyos tool, amely formázza a Java és C/C++ kódot
is, illetve javítja a behúzásokat is, az <a href="http://astyle.sourceforge.net/">Artistic Style</a>, röviden
astyle.</p>
<p>
Ezekhez az eszközökhöz van plugin az egyik kedvenc Java
nyelven íródott szerkesztőmhöz, a <a href="http://www.jedit.org">JEdit</a>-hez (, ami jelenleg a
4.1pre8-nál jár, január 10 óta). Persze a nagyobb IDE-k
beépítve tartalmaznak ilyen szolgáltatásokat is.
</p>
